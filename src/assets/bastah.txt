جس کی عینِ حرمِ حق میں ولادت ہوجائے
کیوں نہ وہ قبلۂ اربابِ ارادت ہوجائے
اُس کی خود اپنی عبادت کی ادا کیا ہوگی
جس کے چہرے پہ نظر کرنا عبادت ہوجائے 
میرانیس
اے اہل عزا، عزا کے دن آ پہنچے 
غم کی راتیں، بکا کے دن آ پہنچے 
فریاد کہ فاطمہؑ کی بستی اُجڑی
آبادئ کربلا کے دن آ پہنچے 
رباعی
دنیا سے چلا لے کے جو نامِ حیدرؑ
جنت کو چلا بہرِ سلام حیدرؑ
روکا جو رقیبوں نے جو تو رضواں نے کہا
آنے دو اِسے یہ ہے غلامِ حیدرؑ
حکیم عارف اکبر آبادی مرحوم 

دل، دل سے ملایا ہے ابو طالب ؑ نے
کیا رنگ جمایا ہے ابو طالبؑ نے
اُس عقد کے بارے میں بھی کچھ لب کھولو
جو عقد پڑھایا ہے ابوطالبؑ نے 
کلیم آل عبا شاہد نقوی

مداحیٔ پنجتن ؑ کا دم بھرتے ہیں
دنیا کی مصیبتوں سے کب ڈرتے ہیں
ہے چادرِ تطہیر کا سایہ ہم پر
شبیرؑ کا مرثیہ پڑھا کرتے ہیں

(بشکریہ سوز خواں خورشید حیدر نقوی)

کلیم آل عبا شاہد نقوی

ایمان کی تصویر نظر آتی ہے
قرآن کی تفسیر نظر آتی ہے
اللہ! تیرے گھر کی فضا اے زہراؑ
تطہیر ہی تطہیر نظر آتی ہے 

خواجۂ خواجگاں غریب نواز 
(سید معین الدین حسن حسنی سنجری چشتی اجمیری)

شاہ است حسینؑ  بادشاہ است حسینؑ
دین است حسینؑ دین پناہ است حسینؑ
سر داد نہ داد دست در دست یزید
حقا کہ بنائے لا الہ است حسینؑ

جوش ملیح آبادی

کیا صرف مسلمانوں کے پیارے ہیں حسینؑ؟
چرخ نوع بشر کے تارے ہیں حسینؑ
انسان کو بیدار تو ہو لینے دو
ہر قوم پکارے گی ہمارے ہیں حسینؑ

(بشکریہ سوز خواں ڈاکٹر محتشم نقوی و ڈاکٹر عامر نقوی)

رباعی 
بے حب حسینؑ دین و ایمان ہیں تباہ
بے الفت آلؑ ہے عبادت بھی گناہ
ہے آل رسول ؐ کی مودت واجب
"<arabic>لا اَسئَلُکُم عَلَیهِ اَجراً</arabic>" ہے گواہ

رباعی 

میدان میں جب آئے شہؑ عرش پناہ
بولا بنِ سعد کیجئے بیعت، یا شاہؑ
منہ پھیر کے تب غصے سے سَروَرؑ نے کہا
<arabic>لا حَولَ وَلا قُوَّةَ إِلَّا بِاللّٰه</arabic>

رباعی 

لاکھوں شہِؑ مشرکین کہنے والے
اسلام کا نورِ عین کہنے والے 
قاتل کا ملے گا نام لیوا نہ کوئی 
موجود ہیں یا حسین ع کہنے والے 

(بشکریہ سوز خواں رضی باقر زیدی و صفدر زیدی)

خواجہ معین الدین چشتی 

کارے کہ حسین ؑ اختیارے کردی
در گلشن مصطفیٰؑ بہارے کردی
از ہیچ پیمبرےؑ نیاید ایں کار
واللّٰہ کہ اے حسینؑ تو کارے کردی

مرزادبیر

خورشید سرِ شام کہاں جاتا ہے
روشن ہے دبیر پر جہاں جاتا ہے 
مغرب کی ہی جانب ہے مزارِ حیدرؑ
یہ شمع جلانے کو وہاں جاتا ہے

صوفی عبدالغفار وارثی /ثروت اصغر آبادی

عالی نسَب و نیک سِیَر والا جاہ
ہیں جنکی شجاعت کے ملائک بھی گواہ
شبیرؑ اور اک فاسق دین کی بیعت
<arabic>لا حَولَ وَلا قُوَّةَ إِلَّا بِاللّٰه</arabic>

(بشکریہ شاعر و سوز خواں سید اختر حسین /کوئٹہ)

میرانیس

مظلوم نہ شاہِؑ بحر و بر، سا ہوگا
مینہ تِیروں کا یوں کسی پہ برسا ہوگا!؟
پیاسے رہے کربلا میں جس طرح حسینؑ
یوں گبر بھی پانی کو نہ ترسا ہوگا

رباعی

حیدرؑ کی فضیلت کا بیاں ہے اب تک
تاریخِ زمانہ نِگَراں ہے اب تک
جس در سے گئیں بنتِ اسدؑ کعبہ میں
دیوار میں اُس دَر کا نشاں ہے اب تک

رباعی

حاصل جسے آقا کی حضوری ہوجائے
دنیا کے غم و رنج سے دُوری ہوجائے
اے صَلِ علیٰ مجلسِ پر نور حسینؑ
ناری بھی یہاں آئے تو نوری ہوجائے

میرانیس

بلبل کو گل پسند گلوں کو ہَوا پسند
ہم بو ترابیوں کو ہے خاکِ شفا پسند
یہ اپنی اپنی وضع ہے اے ساکنانِ دوست
تم کو ارم پسند ہمیں کربلا پسند

رباعی

حکمِ حاکم ہے کسی کا نہ رہے سَر باقی
آج دنیا میں نہ حیدرؑ کا رہے گھر باقی
وہ رہِ حق پہ مٹے پَر نہ مِٹا دَر ان کا
لفظ "حیدرؑ" یہ بتاتا ہے کہ ہے دَر باقی

میرانیس

مرجائے جو فرزند تو کیا چارا ہے
ہاں مرگ، علاج دِلِ صد پارا ہے
اصغرؑ کو لٹا قبر میں کہتے تھے حسینؑ
آرام کرو اب یہی گہوارہ ہے

(بشکریہ سوز خواں سید انصار حسین زیدی)

میرانیس

میدان میں کوئی جانے والا نہ رہا
اور کوئی گلا کٹانے والا نہ رہا
جو مارا گیا اس کو اُٹھا لائے حسینؑ
شبیرؑ کا کوئی لانے والا نہ رہا

میرزا دبیر

جب نامِ علیؑ منہ سے نکل جاتا ہے
گر کوہِ مصیبت ہو تو ٹل جاتا ہے
کیا نام ہے اس نام کے صدقے ہو دبیرؔ
گرتا ہوا انسان سنبھل جاتا ہے

رباعی

دَس دن یہ وہ ہیں کہ نوحہ گر ہے زہراؑ
تھامے ہوئے ہاتھوں سے جگر ہے زہراؑ
کیا بیٹھے ہو سر پہ خاک اڑاؤ لوگو
کل شام سے کھولے ہوئے سَر ہے زہراؑ

(بشکریہ سوز خواں معشوق علی رضوی )

رباعی

ماں کہتی تھی کیا مَلال جھیلے ہوں گے
بہنیں نہیں ہیں ساتھ کس کے کھیلے ہوں گے
یہ رات اندھیری اور ڈراؤنا جنگل
اصغرؑ میرے قبر میں اکیلے ہوں گے

رباعی

حیرت میں ہوں کیوں جہاں میں آیا پانی
دریا میں ہے کس  لئے سمایا پانی
اب لاکھ برس ابر برسے تو کیا
شبیرؑ نے مرتے دَم نہ پایا پانی

رباعی

پھر چاند محرم کا نظر آیا ہے
پھر جوش پر اِبر چشم تر آیا ہے
کیا خوب نصیب ہیں عزاداروں کے
فرزندِ رَسُولؐ ان کے گھر آیا ہے

(بشکریہ مولانا خورشید عابد و ثروت مسعود برادران)

راغب مراد آبادی

غیروں سے بھی کیا فیض کوئی پاتا ہے؟
اپنا ہی تو اپنوں پہ ترس کھاتا ہے
دَرپیش ہو جب کوئی  مشکل راغبؔ
بے ساختہ لب پہ یا علیؑ آتا ہے

رباعی

کیا پیاس تھی جس سے سارا لشکر تڑپا
کیا زخمِ سناں تھا جس سے اکبرؑ تڑپا
مچھلی بھی نہ تڑپے کبھی یوں خشکی میں
جس طرح سے تِیر کھا کے اصغرؑ تڑپا

میرانیس

عابد کو دوا اور نہ غذا دیتے ہیں
سوتا ہے تو زنجیر ہِلا دیتے ہیں
سادات کو قید اِس مہینے میں کیا
قیدی کو محرم میں چُھڑا دیتے ہیں

(بشکریہ شاعر و سوز خواں سردار عباس محشر و مختار حسین)

رباعی

رشتہ غمِ سرورؑ سے لگا رکھا ہے
جُز پنجتنِؑ پاک کے، کیا رکھا ہے
ہم مَرگئے ہوتے غم سَرورؑ کی قسم
اِس مرثیہ خوانی نے جِلا رکھا ہے

مولانا ظہورالحسن درس

کرتے ہیں اہلِ درد ہی چہلم حسینؑ کا
ہے قدسیوں میں آج ترنّم حسینؑ کا
کہتے ہیں مجھ سے لوگ کہ کیوں مولوی ظہورؔ
کرتے نہیں ہو ذکر یہاں تم حسینؑ کا

اک سمت شہیدوں میں غریبُ الوطنی ہے
اک سمت لعینوں میں شقاوت کی ٹھنی ہے
سب جانتے ہیں ظہورؔ رتبہ ان کا
سادات ہیں اور فوجِ حسینؑ و حسنی ہے

دِل سے نہ ہو درد کم، حسینؑ کا
بڑھتا رہے روز غم، حسینؑ کا
شاداب رہیں یہ اہلِ مجلس سارے
پڑھتے رہیں ظہورؔ بھی چہلم حسینؑ کا

(بشکریہ حضرت مولانا اصغر درس و حکیم اکبر درس)

رباعی

عابدؑ نہ کبھی رنج و محن سے نکلا
نکلا بھی تو بس  شکر دہن سے نکلا
بیمار نے پہنی جونہی کالی پوشاک
سب نے جانا کہ ہے یہ چاند گہن سے نکلا

باقر شاہ جہاں پوری

منقوش ہے دل پر میرے نام حیدرؑ
اللہ کے گھر میں یے قیامِ حیدرؑ
باقر مجھے کیوں عرصۂ محشر کا ہو خوف
میں روزِ ازل سے ہوں غلام حیدرؑ

(بشکریہ الحاج فائق حسین رضوی برادران و محمد عباس)

رباعی

حُرؑ کو شبیرؑ نے کیا رن کی اجازت دے دی
نار کو نور کیا اور شہادت دے دی
کیا سخاوت ہے حسینؑ ابن علیؑ کی و اللّٰہ
جام کوثر کا دیا رہنے کو جنت دے دی

رباعی

جب حُرؑ کا گناہ شاہِؑ امم نے بخشا
قطرے کو شرف بحرِ کرم نے بخشا
گردُوں سے ندا آئی کہ اے سبط نبیؐ
بخشا جسے تو نے اسے ہم نے بخشا

کھیعص

سبطِ ختم انبیاء کو کیوں نہ روئیں اہلِ داد
جن کے مرنے کا رہے ھا غُل <arabic>الیٰ یومِ التَّناد</arabic>
ایسے شاہد کی شہادت کا تو حق بھی ہے گواہ
آیا ہے قرآن میں بھی کاف، ھا، یا، عین، صاد

(بشکریہ شاعر و سوز خواں الیاس دھولپوری و شفیق عابدی)

رباعی

اصغرؑ کے لئے شغلِ فُغاں رکھتے ہیں
مرقد میں اُنہیں شاہِؑ زماں رکھتے ہیں
چِّلاتی ہے بانوؑ کہ ہے سُونا جنگل
حضرتؑ مِرے بچے کو کہاں رکھتے ہیں

رباعی

جس روز کہ ھو <arabic>اِذالسَّمَاءُ انشَقَّت</arabic>
ظاہر ہوں مَعَانیٔ <arabic>نُجُومُ انکَدَرَت</arabic>
بابا سے کہیں گی فاطمہؑ، یا حضرتؑ
اولاد مِری <arabic>بِاَیِّ ذَنبً قُتِلَت</arabic>

رباعی

حیدرؑ کی عطا پہ ھَل اَتیٰ شاھد ھے
اور تیغ زنی پہ لافتی شاھد ہے
کعبے میں ولادت کے پیمبرؑ ہیں گواہ
مسجد کی شہادت پہ خدا شاھد ہے

(بشکریہ سوز خواں زاہد حسین و مظفر حسین زیدی)

میرانیس

اے بادشہِؑ کون و مکاں اَدرکنی
اے عقدہ کُشائے دو جہاں ادرکنی
اب تنگ ہے دشمنوں کے ہاتھوں سے انیسؑؒ
یا حضرتِ صاحبُ الزماںؑ ادرکنی

(بشکریہ سوز خواں ناصر عباس نقوی و مجاھد علی زیدی)

استاد اختر انصاری اکبر آبادی

یہ لوگ ھیں دنیا کو جگانے والے
یہ دشتِ بلا ہے اور زمانے والے
اے وسعتِ کونین سمٹ کر آجا
آئے ہیں محمدؐ کے گھرانے والے

(بشکریہ سوز خواں حسین احمد رضوی مدظلہ مقیم گھارو)

میرانیس

گلشن میں پھروں کہ سِیر صحرا دیکھوں
یا معدن و کوہ و دشت و دریا دیکھوں
ہر سو تری قدرت کے ہیں لاکھوں جلوے
حیراں ہوں کہ دو آنکھوں سے کیا کیا دیکھوں

زاہد فتح پوری

رُکتے ہوئے دریا کو روانی دیدی
اسلام کو اکبرؑ کی جوانی دے دی
تھا دینِ نبیؐ نزع میں تو نے شبیرؑ
جاں دے کے حیاتِ جاودانی دیدی

==================================================

چرخ پہ ماتمِ شاہِؑ شہدا ہوتا ہے
رونے والوں کا بھی کیا رتبہ سبحان اللّٰہ
جنکے اشکوں کا خریدار خدا ہوتا ہے
دیکھ کر شہؑ کو دمِ نزع جو روئے عباسؑ
پیار سے شاہِؑ لگے کہنے یہ کیا ہوتا ہے
کیوں خجِل ہوتے ہو پانی نہ ملا تو نہ ملا
وہ کیا تم نے جو کچھ حقِ وفا ہوتا ہے
پھیردیں آنکھیں جو اصغرؑ نے پکاری بانوؑ
دوڑو اے بی بیو دیکھو تو یہ کیا ہوتا ہے
شاہِؑ رو دیتے تھے کہتی تھے کہتی تھی سکینہؑ جس دَم
پیاس سے سینہ میں دَم اب تو خطا ہوتا ہے
کہتی خَلقِ خدا دیکھ کے عابدؑ کو اسیر
کہیں بیمار بھی رسی میں بندھا ہوتا ہے
تابہ چہلم یہ صدا آتی میداں سے انیسؔ
دیکھیں کب قید سے سجادؑ رِہا ہوتا ہے

==============================================

ذکرِ شہؑ کر کے محبّوں کو رُلایا میں نے
اپنا گھر مجرئی جنّت میں بنایا میں نے
شہؑ نے فرمایا کروں گا نہ گِلا اُمت کا
پانی دو روز نہ پایا، تو نہ پایا میں نے
شاہِؑ کہتے تھے کہ پیاسا مِرا مہماں ہُوا قتل
حُرؑ مرنے کا عجب رنج اُٹھایا میں نے
آئی آواز علیؑ کی نہ کُڑھو بیٹا
آبِ کوثر تِرے مہماں کو پلایا میں نے
شہؑ نے فرمایا مِرے بھائی کے بازو کاٹے
اِس پہ بھی ہاتھ نہ اُمّت پہ اُٹھایا میں نے
مارا اکبرؑ کو تو کہتا تھا یہی ابنِ نُمیر
آج تصویرِ محمدؐ کو مٹایا میں نے
شہؑ نے قاصد سے کہا بیٹی کو کیا خط لکھتا
آکے یاں ایک گھڑی چَین نہ پایا میں نے
کہیو صغراؑ سے کہ مشکل ہے وطن میں آنا
اب تو بی بی اِسی جنگل کو بسایا میں نے

=======================================

مجرئی پیدا ہوا تھا سَم حسنؑ کے واسطے
اور بنا خنجر شہِ تشنہ دہن کے واسطے
اے فلک زینبؑ کو تو نے کیوں پِھرایا دَر بہ دَر
ماتمِ شبیرؑ کیا کم تھا بہن کے واسطے
بولے عابدؑ اکبرؑ و اصغرؑ تو ہوں شہؑ پر نثار
اور ہم جیتے رہیں رنج و مِحَن کے واسطے
اے فلک انصاف سے تجویز تیری دور ہے
گردنِ سجادؑ ہو طوق و رسن کے واسطے
شمر سے کہتی تھی زینبؑ چھین مت میری رِدا
یہ رِدا رہنے دے بھائی کے کفن کے واسطے

========================================

زرد چہرہ ہے نحیف و زار ہوں
ماتمِ سجادؑ میں بیمار ہوں
کہتی زینبؑ دہائی یا علیؑ 
سَر برہنہ میں سَرِ بازار ہوں
کہتے عابدؑ اُٹھے کیوں کر قدم
اے ستم گارو، نحیف و زار ہوں
دَم بہ دَم کھینچو نہ میرے ہاتھ کو
پاؤں بڑھ سکتے نہیں ناچار ہوں
میں پیادہ تم ہوں گھوڑوں پر سوار کس طرح دوڑوں بہت بیمار ہوں

==========================================

بغور سن لے زمانہ حسینؑ ایسے تھے
بقا، فنا کو بنایا، حسینؑ ایسے تھے
چھری کے نیچے وہ خالق سے پیار کی باتیں
اجل کو ہوگیا سکتہ حسینؑ ایسے تھے
مخالفت پہ زمانہ تھا اُس طرف لیکن
وہی کیا جو کہا تھا، حسینؑ ایسے تھے
سپاہِ شام شجاعت کا لوہا مان گئی
دَبے نہ لاکھوں میں تنہا، حسینؑ ایسے تھے
کمر کو باندھ کے پِیری میں جلتی ریتی سے
اُٹھایا بیٹے کا لاشہ حسینؑ ایسے تھے
جواں کی لاش اُٹھائی بنائی قبرِ صغیر
کہیں بھی عزم نہ بدلا، حسینؑ ایسے تھے
ہزار شکر کے سجدے شہیدؔ کرتا ہے
بنایا قطرے کو دریا، حسینؑ ایسے تھے

====================================

حسینؑ یوں ہوئے اے مجرئی وطن سے جُدا
کے جیسے بلبلِ ناشاد ہو چمن سے جُدا
سپاہِ شام سے نکلا جو حُرؑ تو بولے مَلک
وہ آفتابِ درخشاں ہوا گَہن سے جُدا
وطن میں پِھر کے سفر سے نہ جیتے جی آئے
عجب گھڑی تھی کہ اکبرؑ ہوئے بہن سے جُدا
نکالا گردنِ اصغرؑ سے تِیر جب شہؑ نے
گلے سے بہنے لگا خوں جُدا دہن سے جُدا
سکینہؑ مر گئی قیدِ ستم میں گھٹ گھٹ کر
مگر نہ چاند سی گردن ہوئی رسن سے جُدا

==================================

یہ زیب دیتا تھا کہنا حسینؑ ہی کیلئے
کرم کی بھیک نہ مانگوں گا زندگی کیلئے
حسینؑ خانۂ زہراؑ میں آپ کیا آئے
چراغ مِل گیا کعبہ کو روشنی کے لئے
خدا نے ڈوبتے سورج کو کردیا واپس
نظامِ دہر بدلنا پڑا علیؑ کیلئے
حسینؑ کرتے ہیں سیراب حُرؑ کے لشکر کو
کلیجہ چاہیے دشمن کی دوستی کیلئے
غمِ حسینؑ میں اشکوں کے بہہ گئے دریا
زمانہ اتنا نہ رویا کبھی کسی کیلئے
جوان بیٹے کی میت اُٹھا رہے ہیں حسینؑ
خدا یہ وقت نہ لائے کبھی کسی کیلئے
میں ساتھ لے کے تجملؔ لحد میں جاؤں گا
غمِ حسینؑ نہیں صرف جیتے جی کیلئے

===============================

اِک دور سلامی دنیا کا صدیوں میں ایسا آتا ہے
جب کوئی پیمبرؑ اُٹھتا ہے یا کوئی شہادت پاتا ہے
جب نوحہ کعبے والوں کا رو رو کر کوئی سناتا ہے
سینے میں روح لرزتی ہے جینے سے جی گھبراتا ہے
اے نہرِ فرات اے نہرِ فرات افسوس کر اپنی قسمت پر
کوثر کا ساقی آج تِرے ساحل سے پیاسا جاتا ہے
اے قہرِ خدا اِس دنیا پر گرتی نہیں کیوں بجلی تیری
گھر سے دور اک پورا کنبہ جنگل میں لُوٹا جاتا ہے
انسان تِرے پتھر دل میں کیوں درد نہیں انسانوں کا
دکھ دیتا ہے مظلوموں کو معصوموں کو ترساتا ہے
سجادؑ اسیرِ جور ہوئے افسوس کسی نے یہ نہ کہا
یہ پاؤں ستونِ کعبہ ہیں زنجیر کسے پہناتا ہے
سیمابؔ نظر آتی ہے مجھے ہر چیز اُداس اور آزُردہ
فطرت غمگیں ہوجاتی ہے جب ماہِ محرم آتا ہے

===========================================

جو مراتب ہیں محمدؐ کے خدا کے سامنے
سب وہ رُتبے ہیں علیؑ کے مصطفیٰؑ کے سامنے
کیسی یذا نزع کی، ہم مرتے مرتے خوش رہے
اپنا دَم نکلا کیا مشکل کشا کے سامنے
آتے ہی حیدرؑ کے یوں چپ ہوگئے کیوں اے مَلک
اب نہیں کچھ بولتے شیرِ خدا کے سامنے
اپنا بندہ دیکھ، ہم دونوں میں کہتا ہے کسے
اے نصیری آ چلیں، تیرے خدا کے سامنے
بھِج دے دوزخ میں یا جنت میں، جو کچھ حشر ہو
بندۂ حیدرؑ ہوں، کہدوں گا خدا کے سامنے
شمر سہ کہتی تھیں زینبؑ چھین مت چادر مِری
کیا کہے گا حشر میں، تو مصطفیٰؑ کے سامنے
مل کے چہرے پر لوہ اصغرؑ کا کہتے تھے حسینؑ
میں اِسی صورت سے جاؤں گا خدا کے سامنے

============================================

منتظم کعبے کا آ پہنچا صفائی کے لئے
اے بُتو، اب اور گھر ڈھونڈو خدائی کے لئے
چیرتے ہیں کلۂ اژدر کو جھولے میں علیؑ
آج پہلی مشق ہے خیبر کشائی کے لئے
دو کیا مرحب کو حیدرؑ نے تو بولی ذوالفقار
ہاتھ ایسا چاہئے تیغ آزمائی کے لئے
کہتے تھے عباسؑ، میں سقّہ ہوں فوج شاہ کا
خون کے دریا بہا دوں گا ترائی کے لئے
چونک اُٹھتی تھی سکینہؑ نام سُن کر  شاہِؑ کاجب
جب کبھی روتی تھی زینبؑ ابنے بھائی کے لئے
ابنِ ملجم نے لگائی جب علیؑ کے سَر پہ تیغ
عرش سے اُترے ملائک بھی دہائی کے لئے
کردیا کیوں ابنِ ملجم، ایسے مولا کو شہید
تھا جو اِک مشکل کشا ساری خدائی کے لئے


============================================

حُرؑ کی ایسی نہ کسی اور کو تقدیر ملی
جس کو دوزخ کے عوض خلد کی جاگیر ملی
پنجتنؑ کر گئے ثابت جو عمل سے اپنے
اُس سے بہتر کوئی قرآں کی نہ تفسیر ملی
تِیر کیوں مار دیا بچے کو ظالم تو نے
حرملہ کون سی بے شیر کی تقصیر ملی
سَر پہ چادر نہیں، پھر بھی وہ نہیں ننگے سَر
جن کو پردے کے لئے چادرِ تطہیر ملی
کوئی اِک بار مدینے میں نہ پہچان سکا
قید سے چھوٹ کے جب زینبِؑ دلگیر ملی
سب ملے چھوٹ کے زنداں سے  سکینہؑ کے سوا
ہاں مگر فاطمہؑ صغریٰ سے نہ ہمشیر ملی


=============================================

خانۂ کعبہ سا کوئی گھر نظر آتا نہیں
اور مکیں کوئی بجز حیدرؑ نظر آتا نہیں
اے نبیؐ دینے کو دہ دیجے جسے چاہے علم
اِن میں کوئی فاتحِ خیبرؑ نظر آتا نہیں
اے بُتو، جھک جاؤ سجدے کو اِسی میں خیر ہے
کون ہے دوش پیمبرؑ پر نظر آتا نہیں
ہے جواں بیٹے کا غم بے نور آنکھیں ہو گئیں
شاہِؑ دیں کو لاشۂ اکبرؑ نظر آتا نہیں
گود خالی دیکھ کر مادر کی صغراؑ نے کہا
کیا ہوا اماں مِرا اصغرؑ نظر آتا نہیں

=============================================

جو شہؑ کہ طرفدار یہاں بھی ہیں وہاں بھی
وہ طالبِ دیدار یہاں بھی ہیں وہاں بھی
دنیا ہی نہیں وقفِ عزاداریٔ سرورؑ
شبیرؑ کے غمخوار یہاں بھی ہیں وہاں بھی
جو در پئے ایذا ہیں حسینؑ ابنِ علیؑ کے
وہ لوگ گنہ گار یہاں بھی یہی وہاں بھی
عباسؑ نے اعدا سے کہا تول کے تلوار
ہم حق کے پرستار یہاں بھی ہیں وہاں بھی
کہتے ہیں ہمیں صف شکن و صفدر و جرار
ہم نائبِ کرار یہاں بھی ہیں وہاں بھی
ہشیار کہ در دست وہی تیغ ہے جس کا
مانے ہوئے سب وار یہاں بھی ہیں وہاں بھی
شہؑ نے کہا پیاسے نہیں ہم اے عمرِ سعد
مستِ انوار یہاں بھی ہیں وہاں بھی
چاہیں تو بہے زیرِ قدم چشمۂ کوثر
ہم پانی کے مختار یہاں بھی ہیں وہاں بھی
دنیا ہی پہ موقوف نہیں اصل میں حسنین
باقرؔ کے ظرفدار یہاں بھی ہی وہاں بھی
سجادؑ ہیں ہمراہ تو صغراؑ ہیں وطن میں
سَروَرؑ تِرے بیمار یہاں بھی ہیں وہاں بھی
شہؑ ہوں سرِ نیزہ کے تہہ خنجرِ قاتل
وہ سیّد و سردار یہاں بھی ہیں وہاں بھی
اّٰللہ و نبیؐ کے ہیں عَدو کوفی و شامی
وہ برسرِ آزار یہاں بھی ہیں وہاں بھی

======================================

اے عزادارانِ سبطِ مصطفیٰؑ جیتے رہو
ہے تمہارے سَر پہ زہراؑ کی دعا جیتے رہو
دوڑتی دیکھی جو رگ رگ میں مئے حبِ علیؑ
مسکرا کر موت نے مجھ سے کہا جیتے رہو
زندگی چھینی اجل سے تم نے، پیری سے شباب
اے حبیبؑ ابنِ مظاہرؓ مرحبا جیتے رہو
اے شہیدو تم نے دینِ حق کو اپنا خوں دیا
تا ابد اب تم ہو اور قربِ خدا جیتے رہو
اے عزادارو غمِ دنیا سے فرصت مل گئی
ہیں تمہارے اشک ہر غم کی دوا جیتے رہو
تم نے اصغرؑ مسکرا کر موت کی آغوش میں 
مقصدِ شبیرؑ روشن کردیا جیتے رہو
اِس طرف پامالیوں کی زد پہ ہے قاسمؑ کا جسم
اور اُدھر خیمے میں ماں کی یہ دعا جیتے رہو
بے بسی سے تک رہے ہیں لاشِ اکبرؑ کو حسینؑ
بھائی کو لکھی ہے صغراؑ نے دعا جیتے رہو

=======================================

ٹھکرا کے تخت چل دیئے اِس بانکپن کے ساتھ
شاہی لپٹتی رہ گئی پائے حسنؑ کے ساتھ
لوگو امیرِ شام کُجا اور حسنؑ کجا
بت کا مقابلہ نہ کرو بت شکن کے ساتھ
اسلام کی حیات کا عنوان بن گئے
چپکے ہوئے تھے دل کے جو ٹکڑے لگن کے ساتھ
امّت نے خوب اجرِ رسالتؐ ادا کیا
باندھے گئے تھے بارہ گلے اِک رسن کے ساتھ
یہ فاطمہؑ کے راج دُلاروں سے پوچھیے
اسلام زندہ رہتا ہے کس کس جتن کے ساتھ
سجادؑ بولے کیسے سکینہؑ کو غسل دوں
چِپکا ہوا ہے خوں بھرا کرتا بدن کے ساتھ
عرفانؔ وہ در بدر کا بھکاری نہیں بنا
منسوب ہوگیا جو درِ پنجتنؑ کے ساتھ

=======================================

اے چاند کربلا کے تو نے تو دیکھے ہوں گے
اُترے تھے اِس زمیں پر عرشِ بریں کے تارے
اے چاند جلوہ گر ہے ہاشم کا چاند یاں پر
خیرات روشنی کی لے لیجیو یہاں سے
اے چاند اِس زمیں پر رکھیو ہمیشہ ٹھنڈک
سوتے جو ہیں یہاں پر زہراؑ کے ہیں یہ پیارے
تسنیم و سلسبیل و کوثر کے ہیں یہ مالک
مارے گئے جو پیاسے اِس نہر کے کنارے
حُرؑ اور حبیبؑ جیسے جانباز اور احباؓ
مارے گئے یہیں پر انصارؓ شاہِ دیں کے
مارے گئے یہیں پر بیدردی و ستم سے
مسلمؑ کے دونوں پیارے زینبؑ کے دونوں بیٹے
پامال ہو رہی تھی قاسمؑ کی لاش رن میں
عباسؑ اور سرورؑ چنتے تھے انکے ٹکڑے
بازو کٹے یہیں پر عباسِؑ باوفا کے
اِذنِ وَغا نہ پایا پانی بھی لا نہ پائے
اِس سَر زمیں پہ گزرا سَروَرؑ پہ یہ بھی صدمہ
سینے پہ کھائی برچھی ہمشکلِ مصطفیٰؑ نے
پانی پلانے لائے اک مہ لقا کو سَروَرؑ
کیا ذبح حرملہ نے تیرِ ستم لگا کے
گردن چھدی پسر کی بازو چھدا پَدر کا
دونوں تڑپ تڑپ کر پیاسے جہاں سے گزرے
اِس بن میں ایک بچی بابا کو ڈھونڈتی تھی
بکھرے ہوئے پڑے تھے جب سَر بُریدہ لاشے
پھر یہ بھی تو نے دیکھا وہ غم رسیدہ بچی
سینے پہ سو رہی تھی بے سَر پدر سے لپٹتے
بازو بندھے یہیں پر پہلے پہل حرم کے
اس سَر زمیں سے نکلے سجادؑ سَر جھکائے
شہزادۂ جناں ہی مالک ہے کربلا کا
کس کی مجال آئے جب تک نہ وہؑ بلائے
پہنچے ہیں کربلا میں جو لوگ سبطِؔ جعفر
اے کاش پھر مقدر ان کو یہ دن دِکھائے

=====================================

ہر رور کے نقیب ہیں قرآن و اہلِ بیتؑ
انسان کا نصیب ہیں قرآن و اہلِ بیتؑ
اللّٰہ کے قریب ہیں قرآن و اہلِ بیتؑ
محبوبؐ کے حبیب ہیں قرآن و اہلِ بیتؑ
حق اہلِ بیتؑ کا ہے خدا کی کتاب پر
لاکھوں درود آلِ رسالت مآبؐ پر

=====================================

بندہ ہزار سال عبادت اگر کرے
اور زر بقدرِ کوہِ اُحد راہِ حق میں دے
حج بھی پیادہ پا جو ہزار اُس نے ہوں کئے
اور بے گناہ قتل ہو وہ ظلم و جَور سے
حُبِّ علیؑ کی مے نہیں گر دل کے جام میں
جنت کی بو نہ پہنچے گی ہرگز مشام میں

======================================

مریمؑ سے بھی بتولؑ کو رتبہ سِوا ملا
بابا اُسے رسولؐ سا خیر الوریٰ مِلا
بیٹا ہر اک شہیدِ رہِ کبریا ملا
شوہر مِلا تو خَلق کو عُقدہ کُشا ملا
حر ایک اپنے مرتبے میں انتخاب ہے
زہراؑ ہے بے مثال علیؑ لاجواب ہے

=====================================

چشمِ نبیؐ کے خواب کو کہتے ہیں سیّدہ
عصمت کے آفتاب کو کہتے ہیں سیّدہ
قرآن کے جواب کو کہتے ہیں سیّدہ
منہ بولتی کتاب کو کہتے ہیں سیّدہ
یہ زات یوں کتاب کی تفسیر بن گئی
لفظوں میں ڈَھل کے آیۂ تطہیر بن گئی

======================================

کیا پیشِ خدا صاحبِ توقیر ہے زہراؑ
اُمُّ الحسنؑ و مادرِ شبیرؑ ہے زہراؑ
خاتونِ جناں مالکِ تطہیر ہے زہراؑ
سَر تا بہ قدم نور کی تصویر ہے زہراؑ
شوہر کو جو پوچھو تو شہنشاہِؑ عرب ہے
بیٹی نبیؐ کی یہ حَسَب ہے وہ نَسَب ہے

========================================

اے روزہ دارو آہ و بکا کے یہ روز ہیں
سادات پر نُزولِ بلا کے یہ روز ہیں
سَرتاجِ اوصیا کی عزا کے یہ روز ہیں
تم سے وداعِ شیرِ خدا کے یہ روز ہیں
زخمی ہوا امامؑ تمہارا نماز میں
ظالم نے روزہ دار کو مارا نماز میں

========================================

شریکِ صبرِ شہِؑ مشرقین ہیں زینبؑ
کہ عین، فاطمہؑ کی نورِ عین ہیں زینبؑ
دلِ محمدؐ و حیدرؑ کو چَین ہیں زینبؑ
خدا کی راہ میں بالکل حسینؑ ہیں زینبؑ
حسینؑ مردِ رہِ انقلاب ہیں گویا
یہ عورتوں میں عمل کی کتاب ہیں گویا

============================================

جرأت میں علیؑ صبر میں شبیرؑ ہیں زینبؑ
شمشیرِ فصاحت دمِ تقریر ہیں زینبؑ
بنتِ شہِؐ وَالشّمس کی تنویر ہیں زینبؑ
گھر لُٹنے پہ بھی صاحبِ توقیر ہیں زینبؑ
شبیرؑ کے مقصد کی نگہبان یہی ہیں
افسانۂ اسلام کا عنوان یہی ہیں

=========================================

جب وطن سے کوچ کی مسلمؑ کے تیاری ہوئی
خانۂ آلِؑ عبا میں گریۂ و زاری ہوئی
دونوں بیٹوں کی جو رخصت ماں سے یکباری ہوئی
حرف زن شوہر سے اپنے یوں وہ دکھیاری ہوئی
ایک تو داغِ فراق اپنا دیئے جاتے ہو تم
دوسرے میرے کلیجوں کو لئے جاتے ہو تم

==========================================

کسی نے کوفے کے رستے میں دی یہ شہؑ کو خبر
کہ قتل ہو گئے مسلمؑ اور اُن کے دونوں پسر
نہ جائیں آپ بھی اُس سمَت تو ہے بہتر
تب اُس سے کہنے لگے رو کے شاہؑ جنّ و بشر
اجل رسیدہ منم می رَوَم بہ کرب و بلا
گذشت نوبتِ مسلمؑ رسید نوبتِ ما

=========================================

خیمے دریا پہ کئے جب کے شہِؑ والا نے
گھیرا شبیرؑ کو تب فوجِ ستم آرا نے
لبِ دریا پہ اُترنے نہ دیا اعدا نے
فوجِ اعدا سے یہ شبیرؑ لگے فرمانے
یہ بھی دو چار پہر اب ہم پہ گزر جائیں گے
گر رِضا حق کی ہے تو پیاسے ہی مر جائیں گے

==========================================

تسبیحِ فاطمہؑ جو ادا کی امامؑ نے
جاسوس نے خبر یہ کہی آکے سامنے
کی سیر گھاٹ گھاٹ کی اِس دَم غلام نے
آبِ رواں بھی بند کیا فوجِ شام نے
فوجِ خدا کو نہر سے دوری نصیب ہے
شہؑ بولے کیا مضائقہ کوثر قریب ہے

===========================================

ہُوا جو شاہؑ کے لشکر میں قحط پانی کا
عجیب حال تھا فاطمہؑ کے جانی کا
کبھی خیال تھا اکبرؑ کی نوجوانی کا
کبھی ملال تھا اصغرؑ کی بے زبانی کا
کبھی بہن کے لئے بے قرار ہوتے تھے
کبھی سکینہؑ کا منہ دیکھ دیکھ روتے تھے

===========================================

جب نہ اعدا سے کسی طرح صفائی ٹھہری
صبحِ عاشورِ محرم کو لڑائی ٹھہری
پوچھا زینبؑ نے کیا اے میرے بھائی ٹھہری
شہؑ نے فرمایا بہن تم سے جدائی ٹھہری
آج پیاروں سے ملاقات غنیمت جانو
اے بہن آج کی یہ رات غنیمت جانو

===========================================

جب رات عبادت میں بسر کی شہِؑ دیں نے
سجدے میں مہم عشق کی سَر شہِؑ دیں نے
دیکھا جو سفیدی کو سحر کی شہِؑ دیں نے
مڑ کر رُخِ اکبرؑ پہ نظر کی شہِؑ دیں نے
فرمایا سحر قتل کی ظاہر ہوئی بیٹا
اُٹھ کے اذاں دو کہ شب آخر ہوئی بیٹا

===========================================

جب بانوؑ نے رَن کی علی اکبرؑ کو رِضا دی
اُس غازی کو مرنے کی نہایت شادی
خیمے نکل باپ کو جینے کی دعا دی
اور پاؤں پہ گردن، شہِؑ بے کس کے جھکا دی
شہؑ بولے کے ہم سمجھے، جو ہے دھیان تمہارا
پیارے مِرے اللّٰہ نگہبان تمہارا

==========================================

کام آئے رفقا شاہؑ کے جب میدان میں
اور اکیلا رہا وہ ماہِ عرب میدان میں
آکے مجرا کیا عباسؑ، نے تب میدان میں
روکے کی عرض کی ہم جاتے ہیں اب میدان میں
شہؑ نے فرمایا کہ تنہا تو نہ چھوڑے جاؤ
بھائی عباسؑ کمر میری نہ توڑے جاؤ

=========================================

شور ہے شام کے لشکر میں کہ عباسؑ آئے
اور تواتر خبر آئی کہ بہت پاس آئے
پَر غمِ شاہؑ شہیداں سے بہت پاس آئے
بولی تقدیر کہ یہ جنگ اِنہیں راس آئے
بڑھ کے گھوڑے کا شجاعت نے قدم چوم لیا
فتح نے گوشۂ دامانِ عَلم چوم لیا

==========================================

جب مشک بھر کر نہر سے عباسِؑ غازی گھر چلے
اِک جامِ کوثر بھر لیا اور خلد سے حیدرؑ چلے
ہمراہ پیغمبرؐ، حمزہؑ چلے، جعفرؑ چلے
میداں کا رستہ روکنے کفار کے لشکر چلے
آئی گھٹا سی فوجِ کیں کالے عَلم کھولے ہوئے
عباسؑ جھپٹے شیر سے تیغِ دو دَم تولے ہوئے

==========================================

بے چین تھی صغراؑ جو فراقِ پدری سے
نِت اُٹھ یہی کہتی تھی نسیمِ سحری سے
اے بادِ صبا مرتی ہوں دردِ جگری سے
مِل جائیں تو کہیو مِرے بابا سفری سے
نرگس کی طرح چشم سوئے در نگَراں ہے
جلد آؤ کہ ہستی کا چمن صَرفِ خزاں ہے

==========================================

دولہا بنا جو بانوئےؑ سَرورؑ کا بے زباں
زینبؑ بَلائیں لینے لگیں ہو کے نیم جاں
منہ چوم کر جو سب نے دعا دی بصد فغاں
اصغرؑ کا ہاتھ ماتھے پہ رکھ کر پکاری ماں
لو بی بیو ، اب اپنے کلیجوں کو تھام لو
رخصت طلب ہے اصغرِؑ ناداں سلام لو

==========================================

جب ظہر تک حسینؑ بہتّر کو رو چکے
اک دوپہر میں چھوٹے سے لشکر کو رو چکے
قاسمؑ کو رو چکے علی اکبرؑ کو رو چکے
تُربت بنا کے ننھی سی اصغرؑ کو رو چکے
سیدانیوں نے رو کے کہا شور و شین سے
لو اب زمانہ ہوتا ہے خالی حسینؑ سے

========================================

تھا حکم یہ یزید کا پانی بشر پئیں
گھوڑے پئیں ، سوار پئیں اور شتر پئیں
جو تشنہ لب جہان کے ہیں وہ بے خطر پئیں
یاں تک کہ سب چرند و پرند آن کر پئیں
کافر بھی گر پئیں تو نہ تُو منع کیجئو
پر فاطمہؑ کے لالؑ کو پانی نہ دیجیو

========================================

کہتی تھی بانوؑ اصغرؑ جانی کب تم گھر میں آؤ گے
دریا پر سے پی کر پانی کب تم گھر میں آؤ گے
اے مِرے جانی یوسفِؑ ثانی کب تم گھر میں آؤ گے
اپنی دکھانے شکل نمانی کب تم گھر میں آؤ گے
سوگ میں تیرے بیٹا میں نے پہنی کفنی کالی ہے
بھورے بالوں والے آجا، جھولا تیرا خالی ہے

==============================================

جب رَن میں زخمی ہو گئے سلطانِ بحر و بر
شفقت سے ہاتھ گھوڑے کی گردن میں ڈال کر
کہنے لگے حسینؑ کہ آتا نہیں نظر
لے چل مجھے تو اکبرِؑ مہ رو کی لاش پر
اے اسپِ باوفا مِرے دل کو قرار دے
اِس کا صلہ تجھے شہِؑ دُلدل سوار دے

گھوڑا قدم قدم سوئے مقتل ہُوا رواں
پہنچے نہ شہؑ کے زخموں کو تا صدمۂ تکاں
اک نوجواں کی لاش پہ ٹھہرا وہ بے زباں
بُو سونگھ کر حسینؑ پکارے یہی ہے ، ہاں
بیٹھا جو ذوالجناح تو آبؑ اُترے زِین سے
دو ہاتھ کانپتے ہوئے اُٹھے زمین سے

==========================================

جب یزید اپنے گناہوں سے پشیمان ہُوا
ہنس کے پہلے صفتِ زخم وہ گریان ہوا
صبحِ کاذب کی طرح چاک گریبان ہوا
کل کی شہزادیوں کے چُھٹنے کا سامان ہوا
اک طرف سامنے دربار میں حدّاد آئے
اک طرف بیڑیاں پہنے ہوئے سجادؑ آئے

=========================================

یہ کون سی مستورہ ہے  کیا مانگ رہی ہے
اسلام کی خدمت کا صلہ مانگ رہی ہے
ہر صاحبِ غیرت سے ردا مانگ رہی ہے
پردیس میں مرنے کی دُعا مانگ رہی ہے
افسردہ ہیں افلاک سِیَہ پوش زمیں ہے
جبریلؑ ذرا دیکھ ، یہ زینبؑ تو نہیں ہے

===========================================

علیؑ کی بیٹیاں زنداں میں جب اسیر ہوئیں
امامؑ زادیاں حاکم کی دستگیر ہوئیں
مصیبتیں حرمِ شاہؑ پر کثیر ہوئیں
غمِ حسینؑ میں سیدانیاں فقیر ہوئیں
کئی دنوں سے میسر نہ آب و دانہ تھا
اندھیری رات تھی ٹوٹا سا قید خانہ تھا

=========================================

شمرِ سفاک نے، یہ حضرتِ زینبؑ سے کہا
عُذر کرتا ہوں اب بخش  دو، تم میری خطا
کہا زینبؑ نے کہ ، ملعون او بانیٔ جفا
تو نے کاٹا مِرے آگے مِرے بھائی کا گلا
بعدِ مُردن زجفائے تو اگر یاد  کُنم
از زمیں دست بروں آرم و فریاد کُنم

========================================

سجاد کو بُلویا دوبارہ جو شقی نے
یہ سنتے ہی بیووں کے دَھڑکنے لگے سینے
فرمایا بھتیجے سے یہ تب بنتِ علیؑ نے
میں کیا کہوں جو رنج اٹھائے مرے جی نے
کیا جانیے اب کیا ستم ایجاد کرے گا
بُلوا کے ہمیں کون سی بیداد کرے گا

========================================

عابدؑ سے وطن میں کسی نے کیا کلام
گزرے قَلق زیادہ کہاں تم پہ یا امامؑ
مولاؑ نے تین بار کہا < شام شام شام
سَر ننگے میرا کنبہ تھا اور گِرد خاص و عام
بیووں کے نام لے کے عَدو شاد ہوتے تھے
باباؑ کا سر بھی روتا تھا اور ہم بھی روتے تھے

===========================================

سکینہؑ قید ہوکر شام کے زنداں میں جب آئی
وہ بچی اُس اندھیرے گھر کی تاریکی سے گھبرائی
مقدر نے عجب آفت کی پہلی رات دِکھلائی
زمیں تو فرش تھی ،  سایہ فگن تھا چرخِ مینائی
پھوپھی کے ساتھ رہتی تھی نہ ماں کے پاس سوتی تھی
برہنی سَر ، کھڑی زنداں کے دروازے پہ روتی تھی

اُدھر سے جو گزرتا تھا اُسے کہتی تھی سنتا جا
میں بے کس قید میں ہوں ایک یہ پیغام ہے میرا
اگر بابا ملیں تجھ کو ،  تو یہ کہیو قسم کھا کھا
سکینہؑ پر مصیبت ہے ، خبر لو اے شہِؑ والا
اگر تجھ سے کہیں خیمے میں سوتا چھوڑ آیا ہوں
تو کہیو تو ، درِ زنداں پہ روتا چھوڑ آیا ہوں

============================================

گھر سے جب بہرِ سفر سیدِؑ عالم نکلے
سَر جھکائے ہوئے بادیدۂ پُر نم نکلے
خویش و فرزند پرے باندھ کے باہم نکلے
روکے فرمایا کے اس شہر سے ہم نکلے
رات سے گریۂ زہراؑ کی صدا آتی ہے
دیکھیں قسمت ہمیں کس دشت میں لیجاتی ہے

رُخ کیا شہؑ نے سوئے قبرِ شہنشاہِؑ اَنام
بہرِ تسلیم جُھکے متّصلِ بابِ سلام
اِذن پا کر جو گئے قبر کے نزدیک امام
عرض کی آیا ہے آج آخری رخصت کو غلام
یہ مکاں ہم سے اب اے شاہِؑ زمن چُھٹتا ہے
آج حضرتؐ کے نواسے سے وطن چُھٹتا ہے

چین سے سب ہیں گھروں میں ہمیں ملتا نہیں چَین
سخت آفت میں ہے اب آپ کا یہ نورُالعین
ٹکڑے دل ہوتا جب رو کے حرم کرتے ہیں بَین
ننھے بچوں کو بھلا لے کے کدھر جائے حسینؑ
شہر میں چین نہ جنگل میں امَاں ملتی ہے
دیکھئے قبر مسافر کو کہاں ملتی ہے

یہ وہ دن ہیں کہ پرندے بھی نہیں چھوڑتے گھر
مجھ کو درپیش ہے اِن روزوں میں آفت کا سفر
ساتھ بچوں کا ہے اے بادشہِؑ جِنّ و بشر
ہے کہیں قتل کا ساماں کہیں لُٹ جانے کا ڈر
تنگ جینے سے ہوں پاس اپنے بُلالو نانا
اپنی تربت میں نواسے کو چُھپالو نانا

یہ بیاں کرکے جو تعویز سے لپٹے سَرورؑ
یوں ہلی قبر کے تھرائی ضریحِ انور
آئی تربت سے یہ آوازِ حبیبِؑ داور
تیری غربت کے میں صدقے مِرے مظلوم پسر
کوئی سمجھا نہ مِری گود کا پالا تجھ کو
ہائے اعدا نے مدینے سے نکالا تجھ کو

کئی دن سے تِری مادر کو نہیں قبر میں چَین
آئی تھی شب کو مِرے پاس یہ کرتی ہوئی بَین
گھر مِرا لُٹتا ہے فریاد رسولُ الثقلینؐ
صبح کو اپنا وطن چھوڑ کے جاتا ہے حسینؑ
کہنے آئی ہوں کہ منہ قبر سے میں موڑوں گی میں
اپنے بچے کو اکیلا تو نہ چھوڑوں گی میں

شہؑ پکارے کے خدا حافظ و ناصر اَمّاں
آپ سے ہوتا ہے رخصت یہ مسافر اماں
مدتِ زیست کوئی دَم میں ہے آخر اماں
اب نہیں آس کہ آنا ہو یہاں پھر اماں
سمجھے تھے ہم لحدیں ایک ہی جا ہوویں گی
کیا قیامت ہے کے قبریں بھی جدا ہوویں گی

یہ بیاں کرکے چلے واں سے شہِؑ کون و مکان
بے کسی چہرے پہ چھائی تھی تو آنسو تھے رواں
لوگ سَر پیٹ کے اُس دَم ہوئے یوں گریہ کُناں
پیچھے تابوت کے جس طرح سے ہو شورِ فُغاں
غُل تھا اے سیدِ ذی جاہ، خدا کو سونپا
اے مدینے کے شہنشاہ، خدا کو سونپا

===========================================

انساں کیلئے موت ہے غم بے وطنی کا
جانکاہ ہے اندوہ و اَلم بے وطنی کا
صدمہ نہیں کچھ موت سے کم بے وطنی کا
آفت ہے قیامت ہے ستم بے وطنی کا
کانٹوں کے اَلم سیدِ سجادؑ سے پوچھو
ایذائے سفر مسلمِؑ ناشاد سے پوچھو

کی سخت دَغا گھر میں بُلا کے
سب پِھر گئے جن لوگوں کے دعوے تھے وفا کے
لاکھوں ہیں عدو جائیں کدھر جان بچا کے
آفت میں گرفتار ہوئے کوفے میں آکے
یاور نہیں ہمدم نہیں غم خوار نہیں ہے
نرغے میں اور کوئی مددگار نہیں ہے

منہ کرکے سُوئے چرخ کہا شکر خدایا
راحت ہے یہ بندے نے جو کچھ ظلم اُٹھایا
غم یہ ہے کہ ہے دور یدُاللّٰہ کا جایا
شبیرؑ کے ہاتھوں سے کفن ہم نے نہ پایا
دنیا سے سُوئے خلد کوئی دم میں سفر ہے
یاں ہم پہ جو کچھ بَن گئی کیا اُن کو خبر ہے

یہ کہتے تھے مسلمؑ کے لعینوں نے قضارا
اک سنگِ ستم اُس لبِ مجروح پہ مارا
رِیش اور گریباں میں لہو بھر گیا سارا
جب حال یہ پہنچا تو کہاں جنگ کا یارا
اعدا سے کہا دل میں ذرا رحم کو جا دو
غش آتا ہے پانی مجھے تھوڑا سا پِلا دو

کب سنتے تھے بیکس کا سخن ظلم کے بانی
تھے قتل کی تدبیر میں وہ دشمنِ جانی
لے آئی ضعیفہ وہیں اک جام میں پانی
قسمت نے مگر بجھنے نہ دی تشنہ دہانی
سُوکھی ہوئی تھی گُل سی زباں خشک گُلو تھا
اُس پانی کو منہ سے جو لگایا تو لہو تھا

پھینکا اُسے جب خاک پہ بادیدۂ گریباں
اک جام ضعیفہ نے دِیا پھر سے اُنہیں اُس آں
پینے بھی نہ پایا تھا کوئی گھونٹ وہ ذیشاں
پانی میں جُدا ہو کے گرے گوہرِ دَنداں
فرمایا کے ثابت ہُوا پیاسے ہی مریں گے
اب ساقیٔ کوثر ہی ہمیں سیراب کریں گے

دُشمن تو کئی سَو تھے یہ بے یار و مددگار
برچھی کبھی پڑتی تھی کبھی پڑتی تھی تلوار
اندوہ پہ اندوہ تھے آزار پہ آزار
کس یاس سے اک ایک کا منہ تکتے تھے ہر بار
بازو کو ستمگار جو باندھے تھے رَسن سے
فوارۂ خوں چُھٹتا تھا ہر  زخمِ بدن سے

القصّہ لبِ بام جو لائے اُنہیں سفاک
تَر آنسوؤں سے ہوگیا مسلمؑ کا رخِ پاک
فریاد سُوئے کعبہ یہ کی با دلِ غم ناک
روحی بفداک اے پسرِ سیدِؑ لولاک
کرتا ہے سفر خَلق سے غم خوار تمہارا
موقوف ہے اب حشر سے دیدار تمہارا

===========================================

کوفے میں داخلہ ہے سفیرِ امامؑ کا
تعظیم سے خمیدہ ہے سَر خاص و عام کا
گَھر گَھر میں غُلغلہ ہے دُرود و سلام کا
جو شخص ہے مجّسمہ ہے احترام کا
بیعت کا قصد ہے جو امامِؑ عرب کے ساتھ
مسلمؑ کے ہاتھ چومتے ہیں سب ادب کے ساتھ

تنہا کی جنگ دشمنوں کے دل ہِلا گئی
پندرہ سَو سورماؤں جوانوں کو کھا گئی
ابنِ زیاد کو جو مدد کی صدا گئی
چہرے پہ رُو سیاہ کے زدری سی چھا گئی
بولا چَلاوَ تیغ نہ ہاشمؓ کے شیر پَر
مکر و دغا کے وار کرو اِس دلیر پَر

آمادہ مکر پَر ہوئے مکار و نابکار
کوٹھوں سے پھینکنے لگے پتھر سِتم شِعار
کرتے تھے دُور دُور سے تیغ و تَبر کے وار
انگارے مارتے تھے کہیں چھُپ کر اہلِ نار
کھا کھا کے زخم نادِ علیؑ پڑھتے جاتے تھے
مسلمؑ جہاد کرتے ہوئے بڑھتے جاتے تھے

گِرتے ہی اُن پہ کرنے لگے بد شِعار وار
افسوس ایک جسمِ حزیں پَر ہزار وار
مظلوم پَر جو ہو رہے تھے بار بار وار
غش آ گیا، سہے نہ گئے بے شمار وار
دشمن تھے گرد چاہنے والے نہ تھے قریب
ہو کر قریب گود کے پالے نہ تھے قریب

پاتے ہی حکمِ حاکمِ بدکار و بد عمل
بالائے بام لے گئے حضرت کو چند یَل
چھت سے زمیں پہ پھینک دیا آہ، سر کے بل
پہنچے اِدھر زمیں پہ اُدھر آگئی اَجل
سَر نذر کرکے ابنِ زیادِ شریر کو
ملعون کھینچے پِھرتے تھے لاشِ سفیر کو

===========================================

شہؑ نے جب چاند محرم کا سفر میں دیکھا
محضرِ قتل رقم ایک سطر میں دیکھا
بَل جبینِ فلکِ ظلم سِیَر میں دیکھا
موت کو لوٹ مچاتے ہوئے گھر میں دیکھا
سرخیٔ خونِ شفق قلب کو برمانے لگی
شامِ عاشور کی تصویر نظر آنے لگی

اَسپ کو روک کے پڑھنے لگے رویت کی دعا
زندگی بھر سے نرالی تھی یہ حضرتؑ کی دعا
وسعتِ رزق کا مفہوم نہ صحت کی دعا
حق سے کی عرض میں کرتا ہوں شہادت کی دعا
صبر وہ بخش کہ تا روزِ جزا دھوم رہے
حشر تک نام مِرا سیِّد مظلوم رہے

کچھ مِرے واسطے ایسا ہو مبارک یہ ماہ
صدقے اسلام پہ ہوجاؤں مِلے عزت و جاہ
فدیۂ راہِ رِضا دے  لقب اے بارِ الہٰ 
خوں میں تن غرق ہو خشکی میں سفینہ ہو تباہ
قید ہوں اہلِ حرم گھر کی صفائی ہو جائے
سب ستم ہوں مگر امت کی بھلائی ہو جائے

قتل ہو جب مِرا لشکر نہ جلال آئے مجھے
سب عزیزوں کے کٹیں سَر نہ جلال آئے مجھے
خوں میں ڈوبے علی اکبرؑ نہ جلال آئے مجھے
تڑپے ہاتھوں پہ جو اصغرؑ نہ جلال آئے مجھے
پھول مُرجھائے مِرا شکر بجالاؤں میں
آپ ننھی سی قبر کھود کہ دفناؤں میں

نکلے ارماں جو زباں پیاس سے باہر نکلے
سامنے آنکھوں کے جانِ علی اکبرؑ نکلے
پر گِلہ  منہ سے نہ اے خالقِ اکبر نکلے
تھام لوں دل جو بہن گھر سے تڑپ کر نکلے
جو ستائیں نہ ڈراؤں نہ سزا دوں اُن کو
داغ پر داغ وہ دیں  اور دعا دوں اُن کو

شہؑ نے فرمایا کہ محضر میں یہ اقرار بھی ہے
درجِ فردِ شہدا قاسمؑ ناچار بھی ہے
فوج کا ذکر بھی ہے نامِ علمدار بھی ہے
مرنے والوں میں علی اکبرِؑ جرار بھی ہے
امتحاں کا کوئی گوشہ نہ فلک چھوڑے گا
میرا اصغرؑ بھی مِری گود میں دم توڑے گا

===========================================

حضرت کو ہوا ماہِ محرم جو سفر میں
اک داغ پڑا اور بھی صغراؑ کے جگر میں
نانی سے کہا مرتی ہوں دُوریّٔ پدر میں
عاشور کی بھی عید نہ ہوگی مِرے گھر میں
کیا جانتی تھی ایسے بچھڑ جائیں گے بابا
وہ دن بھی کبھی ہوگا کہ پھر آئیں گے بابا

کیوں نانی رجب تھا کے سدھارے تھے سفر کو
پورے چھے مہینے ہوئے دُوریّٔ پدر کو
حج کرکے پِھرے اہلِ وطن خیر سے گھر کو
پھر قبلۂ و کعبہ گئے کعبے سے کدھر کو
زہراؑ کا قمر سوئے مدینہ نہیں آیا
اِس چاند کی رویت کا مہینہ نہیں آیا

پیدا ہوئے اصغرؑ تو پیامِ اَجل  آیا
افسوس کہ جھولے میں بہن نے نہ جُھلایا
بھیا کو نہ جی بھر کے گلے سے بھی لگایا
بچھڑے تو کبھی خواب میں بھی منہ نہ دِکھایا
داخل شہِؑ دیں اب بھی نہ گھر میں ہوئے نانی
اصغرؑ چھے مہینے کے سفر میں ہوئے نانی

گرمی سے کنویں خشک ہُوئے جاتے ہیں نانی
پوچھے کوئی پردیسیوں کی تشنہ دَہانی
وہ بولی میں ڈرتی ہوں یہ کہتے ہوئے نانی
جھیلوں کا نہ سُوکھا ہو کہیں راہ میں پانی
فاقے کو جو پوچھو تو یہ ارثِ شہِؑ دیں ہے
بابا کو مِرے پیاس کی برداشت نہیں ہے

بابا پہ کٹے خیر سے یارب یہ مہینہ
اِس خدشے سے ہر وقت پَھٹا جاتا ہے سینہ
بابا سے مِرے کوفیوں کے دل میں ہے کینہ
حضرتؐ سے لڑائی کا کہیں ہو نہ قرینہ
کوفے کی طرف سے جو ہَوا آتی ہے نانی
سب کنبے کے رونے کی صدا آتی ہے نانی

===========================================

جس دَم سنی امامِ اُمم نے صدائے حُرؑ
سینے پہ ہاتھ مار کے چِّلائے ہائے حُرؑ
رو کر کہا رفیقوں سے دیکھی وفائے حُرؑ
فرشِ عزا حرم نے بچھائی برائے  حُرؑ
کھینچی جو شہؑ نے آہ، دلِ بے قرار سے
نکلیں تڑپ کے فاطمہؑ زہرا مزار سے

دوڑے اِدھر سے رَن کی طرف سیّدِ اُمم
آئے نجف سے حیدرِؑ صفدر بچشمِ نم
آواز دی نبیؐ نے کہ حُرؑ کو لئے ہیں ہم
جس وقت پہنچے شاہؑ تو وہ توڑتا تھا دَم
سَر کاٹنے کی فکر میں جو تھے وہ ہٹ گئے
مہماں سے اپنے دوڑ کے حضرتؑ لپٹ گئے

زانو پہ رکھ لیا سَرِ حُرؑ اور یہ کہا
بھائی حسینؑ آیا ہے آ ہوش میں ذرا
آنکھیں قدم پہ مل کے یہ بولا وہ باوفا
مولا ہزار جان سے میں آپ پر فدا
جن کے لئے زمیں پہ ملک سَر جھکاتے ہیں
وہ لوگ خُلد سے مِرے لینے کو آتے ہیں

زانو پہ سَر ہے آپ کے یا شاہِؑ بحر و بر
محبوبِؐ کبریا ہیں اِدھر شبیرِؑ حق اُدھر
ہیں کون یہ معظّمہ، پہلو میں نوحہ گر
شہؑ نے کہا کہ روتی ہیں اماںؑ برہنہ سَر
تو حشر تک امامِ دو عالم کے ساتھ ہے
ماتم تِرا حسینؑ کے ماتم کے ساتھ ہے

یہ سُن کے غیر ہو گیا اُس دَم جری کا حال
زانوئے شاہِؑ دیں پہ کیا حُرؑ نے انتقال
خیمے کے دَر پہ لاش کو لایا علیؑ کا لال
سب بی بیوں نے کھول دئے اپنے سَر کے بال
زینبؑ یوں روئی شہؑ کے فدائی کے واسطے
جیسے بہن تڑپتی ہے بھائی کے واسطے


===========================================

جب زخم کھا کے بنتِ علیؑ کے پسر گرے
جلتی زمیں پہ تشنہ جگر خوں میں تر گرے
غل پڑ گیا کہ خاک پہ رشکِ قمر گرے
سُن کر حسینؑ قلب و جگر تھام کر گرے
عباسؑ دل پہ داغِ الم کھا کے رہ گئے
جعفرؑ کے پھول دشت میں مُرجھا کے رہ گئے

باجے بجے سپاہِ عدو میں جو ایک بار
ڈیوڑھی پہ آکے کہہ گئے اکبرؑ بحالِ زار
اے بی بیو، مِری پھوپی اماں سے ہوشیار
گُرزوں سے فرقِ عونؑ و محمد ہوئے فگار
آئے تھے ہم بھی صرف خبر کے سنانے کو
جاتے ہیں شہؑ غریبوں کے لاشے اٹھانے کو

خیمے یاں تڑپتی رہیں زینبِؑ حزیں
لاشوں پہ بھانجوں کے وہاں پہنچے شاہِؑ دیں
دیکھا کہ غش ہیں خاک پہ دونوں وہ مہ جبیں
بہتا ہے خون، بات کی طاقت ذرا نہیں
ڈھالیں گِری ہیں چُھٹ کے دلیروں کے ہاتھ سے
قبضے مگر چُھٹے نہیں شیروں کے ہاتھ سے

شانے ہلا ہلا کے پکارے شہِؑ ہدا
ماموں نثار ہوش میں آؤ تو اک ذرا
کچھ حالِ دل سناتے ہوئے جاؤ میں فدا
یہ سُن کے دونوں شیروں نے کی آنکھیں نیم وا
دیکھا رُخِ امامؑ تو گھبرا کے رہ گئے
یاد آگئی وہ بات کے تھرّا کے رہ گئے

مولا نے پیار سے کہا ہیں ہیں، یہ کیا کیا
لرزاں ہیں جسم کس کا تمہیں ڈر ہے میں فدا
شہؑ کے قدم پکڑ کے پکارے وہ مہ لقا
دھڑکا ہمیں یہ ہے کہیں اَمَّاں نہ ہوں خفا
زحمت ہوئی امامِ فلک بارگاہ کو
سمجھیں نہ وہ کہ ہم نے بُلایا ہے شاہؑ کو

===========================================

لاش اکبرؑ کی جو مقتل سے اُٹھا لائے حسینؑ
نوجواں کو صفِ اوّل سے اُٹھا لائے حسینؑ
چاند کو شام کے بادل سے اُٹھا لائے حسینؑ
جاں بَلب شیر کو جنگل سے اُٹھا لائے حسینؑ
دی صدا لاشِ پسر آن کے لے جا بانوؑ
چِھد گیا برچھی سے اکبرؑ کا کلیجہ بانوؑ

دیکھ لے آخری دیدار پسر مرتا ہے
سامنے آنکھوں کے یہ نورِ نظر مرتا ہے
اب کوئی دَم میں تِرا رشکِ قمر مرتا ہے
منہ سے باہر ہے زباں تشنہ جگر مرتا ہے
دَم ہے سینے میں رُکا زخموں سے خوں جاری ہے
ہائے بانوؑ تِرا گھر لُٹنے کی تیاری ہے

پُہنچی خیمے جو حضرتؑ کی یہ پُر درد صدا
مُضطرب ہو گئی نامُوسِ رسولؐ دوسَرا
کہا چِّلاکے سکینہؑ نے کہ ہے ہے بھیا
فضہؓ دوڑی سوئے دَر پھینک کے سَر پر سے رِدا
پیٹتی زینبِؑ مُضطر نکال آئی باہر
بانوؑ گھبرا کے کھلے سَر نکل آئے باہر

شاہؑ کے کاندھے پہ دیکھا علی اکبرؑ کو نڈھال
ہاتھ پھیلا کے یہ چلائی کے ہے ہے مِرے لال
کیا غضب ہو گیا اے بادشہِ نیک خصال
راس آیا نہ مِرے بچے کو اَٹھارواں سال
ٹکڑے تیغوں سے بدن ہو گیا سارا ہے ہے
کون تھا جس نے مِرے شیر کو مارا ہے ہے

رو کے بانوؑ سے یہ فرمانے لگے سَرورِؑ دیں
سَر نہ پیٹو ابھی زندہ ہے مِرا ماہ جبیں
سانس آتی ہے پہ ہر دَم ہے دمِ باز پَسیں
کوچ اِنکا بھی ہے اور ہم بھی ہیں مرنے کے قریں
سب چھٹے اب نہ رہا کوئی ہمارا بانوؑ
اس جواں بیٹے کے غم نے  ہمیں مارا بانوؑ

===========================================

جب ہوئے بازوئے عباسؑ قلم دریا پَر
گِر کے ٹھنڈا ہوا حضرت کا علم دریا پَر
غرقِ خوں ہو گیا وہ بحرِ کرم دریا پَر
غُل تھا زخمی ہوا سَقائے حرم دریا پَر
مشک کو دانتوں میں پکڑے ہوئے یوں لاتا ہے
دَہنِ شیر میں جس طرح شکار آتا ہے

غش کی آمد ہے جگر سوزِ عطش سے ہے کباب
ہیں جو بے دست ٹھہرتی نہیں پاؤں میں رَکاب
پیاسے بچوں کے لئے سینے میں دل ہے بے تاب
غم یہی ہے کے کہیں مشک سے ضائع نہ ہو آب
تِیر پیہم جو کمانوں سے چلے آتے ہیں
یا علیؑ کہتے اور مَشک پہ جُھک جاتے ہیں

کرکے منہ سُوئے نجف کہتے تھے بادیدۂ تَر
یا علیؑ لیجیئے مجھ بے کس و مُضطر کی خبر
اے شہِؑ عقدہ کشا بادشہِؑ جِنّ و بشر
چاہتا ہوں میں کہ اِس مَشک کو پہنچے نہ ضرر
آپ کے بیٹے کا شیدا ہوں مدد لازم ہے
آپ کی پوتی کا سقّہ ہوں مدد لازم ہے

اَسپ سے کہتے تھے عباسؑ یہ با چشمِ پُر آب
یاں سے لے چَل مجھے اے اسپِ وفادار شتاب
پیاسے ہوویں گے جو سیراب تو ہووے گا ثواب
کہیں ایسا نہ ہو ساری مِری محنت ہو خراب
ہائے کیا جانیے کیا بچوں کی حالت ہوگی
مرگئی پیاسی سکینہؑ تو قیامت ہوگی

===========================================

جب زانوئے حسینؑ پہ عباسؑ مر گئے
صدمے غضب کے سبطِ نبیؐ پر گزر گئے
خنجر الم کے دل سے جگر تک اُتر گئے
چِّلاتے تھے کہ شیر ہمارے کدھر گئے
وا حسرتا کہ بیکس و بے یار ہوگئے
سَر کیسے پیٹیں ہاتھ تو بے کار ہو گئے

اکبرؑ نے رو کے عرض یہ کی اے شہِؑ زماں
رونے سے اب ملیں گے نہ حضرت کے بھائی جاں
لے چلئے گھر میں لاشِ علمدارِ نوجواں
ایسا نہ ہو نکل پڑیں خیمے سے بی بیاں
دَریا پہ ننگے سَر کہیں بنتِ علیؑ نہ آئے
بچوں کو ساتھ لے کے سکینہؑ چلی نہ آئے

چادر اُوڑھا کے واں سے امامِؑ اُمم چلے
فرمایا لو کریم نگہبان ہم چلے
اکبرؑ تو آگے لے کے وہ پُر خوں علم چلے
سَر ننگے پیچھے سیّدِ عالی ہِمَم چلے
جنگل میں شورِ نالۂ و فریاد و آہ تھا
حضرت کے پیچھے اَسپِ علمدارِؑ شاہ تھا

سمجھے یہ سب کے بازوئے عباسؑ کٹ گئے
سیدانیوں کے تَن سے لہو اور گَھٹ گئے
بچوں کے ننھے ننھے جگر غم سے پَھٹ گئے
رَنگ اُڑ گئے اَلَم سے کلیجے اُلٹ گئے
ہر دل پہ بَرقِ رنج و غم و یاس گِر پڑی
خیمے کے دَر پہ زوجۂ عباسؑ گِر پڑی

زینبؑ سے رو کے کہنے لگے سَروَرِ زمن
لے کر نشاں کو جائے کہاں اب یہ بے وطن
اب تو نہ فوجِ ہے نہ علمدارِ صف شکن
گھر لُٹ گیا عَلم کو بڑھاؤ اب اے بہن
لو یہ نشانیٔ شہِؑ دُلدل سوار لو
پٹکا عَلم کا کھول لو پنجہ اُتار لو

چھوٹا یہ شہؑ سے کہتا تھا آنسو بہا بہا
بابا ہمارے گھر میں کب آئیں گے اے چچا
آیا علم پِھر اُن کے نہ آنے کی وجہ کیا
چھوٹے سے روکے تب یہ بڑے بھائی نے کہا
اَمَّاں کی مانگ اُجڑ گئی صدمے گزر گئے
بھیّا تمہیں خبر نہیں بابا تو مرگئے

===========================================

مومنو بیکس و بے یار ہے مظلوم حسینؑ
سخت آفت میں گرفتار ہے مظلوم حسینؑ
دل شکستہ جگر افگار ہے مظلوم حسینؑ
کیا سراسیمۂ و بے چار ہے مظلوم حسینؑ
تِیر کاری ہیں لگے زخموں میں شمشیروں کے
نیزوں کے زخموں میں پیوست ہیں پھل تِیروں کے
کیا رحیمی ہے  کہ غصہ نہیں آتا ہے ذرا
کیا کریمی ہے کہ سَر کرتے ہیں اُمّت پہ فدا
کیا تحمل ہے کہ ہر زخم پہ ہے شکرِ خدا
کیا شَجاعت ہے کہ لاکھوں میں کھڑے ہیں تنہا
تیر بھی نیزے بھی سینے پہ لئے جاتے ہیں
پَر دُعا ناناؐ کی اُمّت کو دیئے جاتے ہیں
یوں تو یاں ایک سے اک ظلم ہوا شہؑ پہ سِوا
تین صدموں میں مگر ضبط کا یارا نہ رہا
اک جواں اِس کا بھتیجا تھا حسن کا بیٹا
شب کو وہ دولہا بنا صبح شہیدوں میں ملا
اُس کے مرنے کی خبر بیووں نے جب پائی تھی
ماں دلہن کو لئے سَر ننگے نکل آئی تھی
دوسرا غم ہے یہ اک بھائی تھا اِس کا صفدر
جب سے وہ مرگیا سیدھی نہیں ہوتی ہے کمر
اب بھی روتا ہے اُسے ہائے برادر کہہ کر
بے کفن لاش وہ اُس کی ہے پڑی دریا پَر
ابھی وہ لاش عجب درد سے تھّرائی تھی
لڑکی اک ہائے چچا کہہ کے جو چِّلائی تھی
تیسرا حادثہ میں کیا کہوں پھٹتا ہے جگر
اِس کا اک بیٹا تھا اَٹھارہ بَرس کا اکبرؑ
بَرچھیوں سے ابھی مارا گیا وہ رشکِ قمر
حیف ہے دفن ہوئی رات کو جس کی مادر
غمِ اکبرؑ میں اُسے کیا کہوں کیوں کر دیکھا
"چشمِ افلاک نے" زینبؑ کو کھلے سَر دیکھا
===========================================

گہوارے سے حسینؑ جو اکبرؑ کو لے چلے
ہاتھوں میں رکھ کے فدیۂ داور کو لے چلے
بادل میں شام کے مہِ انور کو لے چلے
چِّلائی ماں کہاں مِرے دلبر کو لے چلے
فارغ ابھی نہیں ہوئی اکبرؑ کے داغ سے
کچھ روشنی ہے گھر میں مِرے اِس چراغ سے
بانوؑ کے اِس بیان سے گھبرائے شاہِؑ دیں
آخر قریب فوج کے لے آئے شاہِؑ دیں
بچّے کو رکھ کے ہاتھوں پہ چِّلائے شاہِؑ دیں
یارو سمجھ لو جو تمہیں سمجھائے شاہِ دیں
کچھ تو خیال چاہئے ننھی سی جان کا
بتلاؤ کیا قصور ہے اِس بے زبان کا
یہ سُن کے حُرملا نے اُٹھایا کمان کو
تاکا خطا شِعار نے ننھی سی جان کو
مارا خُدنگ شاہؑ کے ابرو کمان کو
ہے ہے مٹایا بانوؑ کے نام و نشان کو
چلائی موت ہائے نہ تجھ کو امان دی
بچّے نے سہم سہم کے ہاتھوں پہ جان دی
شہؑ نے سِوائے شکر، زباں سے نہ کچھ کہا
چاند اپنا زیرِ خاک چُھپایا بصد بکا
تُربت سے اُٹھ کے آپ نے خیمے کا رُخ کیا
لیکن قدم نہ آگے کو اُٹھتے تھے مطلقا
کہتے تھے کیا کہوں گا جو بچے کو مانگے گی
بانوؑ ضرور ہنسلیوں والے کو مانگے گی
پہنچے غرض کہ تا درِ خیمہ بحالِ زار
آئی جو بانوؑ دیکھ کے شرمائے بار بار
گردن جُھکا کے کہنے لگے شاہِؑ نامدار
لو شہر بانوؑ بَن گیا اصغرؑ کا بھی مزار
ناسو پڑ گیا دلِ درد ناک میں
بانوؑ تِری کمائی ملی آج خاک میں
===========================================

امامِؑ پاک کو جب اشقیا نے گھیر لیا
مسافروں کو سپاہِ جفا نے گھیر لیا
نبیؐ کے لال کو فوجِ دَغا نے گھیر لیا
علی کے چاند کو کالی گھٹا نے گھیر لیا
ستم شروع ہوئے صلح کا جواب ملا
غضب ہے ساتویں تاریخ سے نہ آب ملا
وہ قحطِ آب، وہ سادات پَر ہجومِ اَلم
نبیؐ کی آلؑ میں وہ شورِ العطش پیہم
وہ فکر و یاس وہ اندوہ وہ امامِؑ اُمم
وہ شہؑ کو شوقِ شہادت وہ ظلمِ فوجِ ستم
ملا نہ چَین نہم تک امامِؑ صابر کو
بس ایک رات کی مہلت ملی مسافر کو
عزیز و یاور و ناصر جو چند تھے ہمراہ
سَبھوں کو جمع کیا، شہؑ نے با غمِ جانکاہ
زُہیرِؓ قینؓ و بُرَیرؓ و حبیبِؓ خود آگاہ
جنابِ اکبرؑ و عباسؑ و قاسمِؑ ذی جاہ
سُوئے امامؑ جو سب یار و اقرباء آئے
تو اٹھتے بیٹھتے بیمارِ کربلا آئے
جب آکے بیٹھ گئے سب وہ زاہد و ابرار
پکارے شاہِؑ ہدا غور سے سُنیں دیندار
میں اِس دیار میں جورِ فلک سے ہوں ناچار
پھرے ہیں آلِؑ حبیبؐ خدا سے ظلم شعار
یہ سنگ دل نہ جفاؤں سے منہ کو موڑیں گے
کسی ظرح یہ ستمگر نہ مجھ کو چھوڑیں گے
میں اِن کے شر سے اَماں پاؤں غیر ممکن ہے
وطن میں آلؑ کو پہنچاؤں غیر ممکن ہے
یہاں سے پاؤں بھی سَرکاؤں غیر ممکن ہے
میں کل کو قتل سے بچ جاؤں غیر ممکن ہے
خدا سے صبر و  رِضا کا ہے خواستگار حسینؑ
بس ایک رات کا مہماں ہے بے دیار حسینؑ
بَلا میں کشتۂ رنج و اَلم کو رہنے دو
فقط مسافرِ راہِ عَدم کو رہنے دو
ستم رسیدۂ و پابندِ غم کو رہنے دو
ہمارے بعد یہ ناچار دَر بدر نہ پھریں
رسولؐ زادیاں بَلوے میں ننگے سَر نہ پھریں
===========================================

عباسؑ کو حسینؑ جو دریا پہ رو چکے
بھائی سے اپنے ہاتھ لبِ نہر دھو چکے
یاں تک کے قتل اکبرؑ و اصغرؑ بھی ہو چکے
سینے پہ جو پَلے تھے وہ مٹّی میں سو گئے
تھے نوحہ گَر ہر ایک تَنِ پاش پاش پَر
قاسمؑ کی لاش پَر کبھی اصغرؑ کی لاش پَر
لشکر میں تھا یہ غُل کہ دلاور کو مار لو
ہاں شہسوارِ دوشِ پیمبرؑ کو مار لو
سیّد کو بے دیار کو مضطر کو مار لو
سب مر چکے ہیں اب شہِؑ صفدر کو مار لو
قبضے میں تیغِ ظلم بھی تیرِ جفا بھی ہے
کہتے ہیں شہؑ بتاؤ مِری کچھ خطا بھی ہے
رحم کرو میں بیکس و تنہا ہوں ظالمو
گزرے ہیں تین روز کہ پیاسا ہوں طالمو
سیّد ہوں اور امام تمہارا ہوں ظالمو
سوچو ذرا میں کس کا نواسا ہوں ظالمو
ہوگا بھلا نہ صابر و شاکر کو مار کر
پچھتاؤ گے غریب مسافر کو مار کر
مدِّ نظر ہے تم کو اگر قتل ہی مِرا
سُن لو یہ اک وصیتِ آخر مِری ذرا
بچوں پہ رحم کیجیو اے قومِ بے حیا
زہراؑ سے کم نہیں مِری بہنوں کا مرتبہ
مرنے کے بعد مجھ پہ یہ احسان کیجیو
زینبؑ کے سَر سے بَلوے میں چادر نہ لیجیو
اِس آن میں ہوئے شہِؑ بیکس پہ اتنے وار
جتنے چبھے تھے تِیر بدن سے ہوئے وہ پار
تڑپے زمیں پہ گِر کے امامِ فلک وقار
فریادِ فاطمہؑ سے ہِلا عرشِ کردگار
تڑپا زمیں پہ جسم، شہِؑ مشرقین کا
غُل تھا کہ جلد کاٹ لو اب سَر حسینؑ کا
نا گہ پکڑ کے تیغ، بڑھا شمرِ بد شِعار
قرآن پَر شقی نے رکھا پائے نابکار
سَر ننگے گھر سے نکلی سکینہؑ جگر فگار
دیکھی گلے پہ باپ کے جس دم چُھری کی دھار
چِّلاتی تھی ارے شہِؑ والا کو چھوڑ دے
سَر میرا کاٹ لے مِرے بابا کو چھوڑ دے
ہر چند پیٹتی رہی ناداں بصد ادب
فریاد کو یتیم کی سُنتا تھا پَر وہ کب
خنجر گلے پہ رکھ دیا حضرت کے ہے غضب
سُوکھی زباں دِکھا کے کہا شاہؑ نے یہ تب
ظالم، سکینہؑ خیمے میں جا لے تو ذبح کر
پانی ذرا سا مجھ کو پلا لے تو ذبح کر
حضرت تو پانی پانی پکارا کیئے اِدھر
کاٹا کیا گلے کو اُدھر شمرِ بد گُہر
دوڑی نکل کے خیمے سے زینبؑ برہنہ سر
چلتی تھی دو قدم کبھی گِرتی تھی خاک پَر
کہتی تھی آہ کس سے میں اب التجا کروں
لُٹتا ہے گھر مِرا ارے لوگو میں کیا کروں
=======================================

اقربا کٹ گئے جب شاہؑ کے باری باری
اور عدم چلنے کی اُس شاہؑ نے کی تیاری
خیمے کا پردہ اُٹھا زین العباؑ اک باری
دیکھ مقتل کی طرف کرنے لگے یوں زاری
خلد کے کوچ میں ہم کو نہیں بلواتے ہو
قافلے والوں ہمیں چھوڑے چلے جاتے ہو
ہائے شہؑ کا نہ رہا کوئی بھی یاور باقی
نہ علمدارؑ رہے اور نہ لشکر باقی
نہ رہے قاسمِؑ جرار نہ اکبرؑ باقی
ہے فقط سبطِ نبیؐ کا سرِ انور باقی
ہم تو باقی ہیں غمِ رنج اُٹھانے کیلئے
موت نے چھوڑا ہمیں اشک بہانے کیلئے
ہائے شبیر کے مرنے کی ہے اب تیاری
زخم پر زخم لگے ہیں تنِ شہؑ پر کاری
بھوک میں پیاس میں غش آتے ہیں سو سو باری
پیچ میں ابنِ علیؑ گرد کھڑے ہیں ناری
اپنی بیماری پہ شرمندہ پسر ہوتا ہے
قتل اب سامنے بیٹے کے پدر ہوتا ہے
ہائے بابا کو مِرے کوئی بچا لے آکر
پھیر دے لا کے گلے پر مرے کوئی خنجر
بعد بابا کے پسر کا نہیں جینا بہتر
باپ تو قتل ہو جیتا رہے یہ خستہ جگر
اہلِ بیتِ نبویؑ پر یہ جفائیں ہونگی
بلوۂ عام میں سر پر نہ ردائیں ہونگی
===========================================

پہنچا جو رَن میں شبرِؑ ذی جاہ کا پسر
حُجّت تمام کرکے وَغا کی بہ کرّ و فر 
اَرزَق کو دی وہ زَک کہ جھکے نامیوں کے سَر
ماں سُن کے بولی شکرِ خداوندِ بحر و بَر
کنبے میں بات رہ گئی وہ کام ہوگیا
بِن باپ کے پسر کا بڑا نام ہوگیا
باتیں یہ ہورہی تھیں حرم میں کہ ایک بار
قاسمؑ پہ مِل کے ٹوٹ پڑی فوجِ نابکار
سمٹے اِدھر اُدھر سے ہزاروں زُبوں شعار
چاروں طرف سے پڑنے لگے تشنہ لب پہ وار
حربے لئے تھے قُرب میں جو بد شُعور تھے
پتھر وہ مارتے تھے جو مجمع سے دُور تھے
گِرتے ہی خاک پَر جو ہُوا غش وہ مہ لقا
فوجِ عدو میں فتح کے باجوں کا  غُل ہُوا
ماں نے صدا سنی تو یہ یہ دل تھام کر کہا
میری کمائی نیگ لگی شکر کبریا
بچّے پہ میرے مہر ہوئی ذُوالجلال کی
لو بی بیو برات چڑھی میرے لال کی
پہنچے جو لاشِ ابنِ حسنؑ پر بحالِ زار
دیکھا کہ سَر کو کاٹنے والے ہیں بدشِعار
غصے سے کانپنے لگے عباسؑ نامدار
للکار کر بڑھے صفتِ شیرِ کردگار
بھاگے عدو جو ڈر کے تو نقشہ بدل گیا
ہَل چَل میں اُس یتیم کا لاشہ کچل گیا
روتے ہوئے قریب جو آئے شہِؑ ہُدا
دیکھے تمام عضوِ بُریدہ جُدا جُدا
ہاتھوں سے دل پکڑ کے کہا وا محمداؐ
اُمت کا یہ سلوک تو دیکھو پئے خدا
ابنِ حسنؑ کی جان پہ صدمے گزر گئے
لو نانا جان قاسمِؑ ناشاد مرگئے

===========================================
اَلسَّلاَمُ عَلیکَ یاَ اَبَا عَبدِاللّٰه، اَلسَّلاَمُ عَلیکَ یَابنَ رَسُولِ اللّٰه، اَلسَّلاَمُ عَلیکَ یَابنَ اَمِیرِ المُومِنِینَ وَابنَ سَیِّدِالوَصِّیِّینَ اَلسَّلاَمُ عَلیکَ یَابنَ فَاطِمةِ الزَّھراءِ سِیِّدَۃ نِسَاءِ العٰلَمِینَ وَرَحمةُ اللّٰه وَ بَرَکَاتُه
اَلسَّلاَمُ عَلیکَ یاَ غَرِیبَ الغُرَبَا، اَلسَّلاَمُ عَلیکَ یاَ شَمسَ الشُّموس اَلسَّلاَمُ عَلیکَ یاَ اَنِیسَ النُّفُوسِ اَلسَّلاَمُ عَلیکَ یاَ مَدفُونُ بِارضِ طُوس، رَاضی بالقَدَرِ وَالقَضَاءِ عَلِی بن موسَی، الرِّ ضَا وَرَحمةُ اللّٰهِ وَ بَرَکَاتُه
اَلسَّلاَمُ عَلیکَ یاَ صَاحِبَ العصرِ والزَّمَانِ، اَلاَمَان اَلاَمَان اَلاَمَان مِن فِتَنِ الزّمَان، اَلسَّلاَمُ عَلیکَ یَا شَرِیکَ القُرآنِ، اَلسَّلاَمُ عَلیکَ یاَ خَلِیفۃَ الرّحمٰن، اَلسَّلاَمُ عَلیکَ یَا اِمامَ الانِسِ وَالجَاَن عَجَّلَ اللّٰهُ تَعالیٰ فَرَ جَکَ وَ سَھَلَ اللّٰهُ مَخرَجَکَ وَ ظَھُورَکَ وَرَحمةُ اللّٰهِ وَ بَرَکَاتُه
اَلسَّلاَمُ عَلَیکُم یَا سَائِرَ شُھَدَاءِ کَربَلا، وَرَحمةُ اللّٰهِ و بَرَکَاتُه




